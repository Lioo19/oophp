---
---
Redovisning kmom03
=========================

Jag har testat lite kod förut, i tidigare kurser inom det program jag går, men inte i någon speciellt stor omfattning.  

Jag anser enhetstestning vara en bra och rimlig sak som hjälper till att se att utfallen blir som tänkt. Jag har dock inte lärt mig hur jag ska använda den medan jag kodar ännu, men det kanske kommer ju mer man möter det. Att skriva testbar kod var inte något jag tänkte på medan jag skrev koden till Dice100, vilket jag sedan märkte av när koden skulle testas.  

Framförallt när saker ska slumpgenereras kan det visa sig klurigt att testa koden och för att få full testbarhet bör den som skriver koden inkludera ett optionellt argument i metoden som möjliggör styrning av den för att kunna se det testade resultatet.  
White box testing är där man fortfarande har fokus på koden och både har tillgång till den samt använder den för att skapa tester, medan black box testing sker på användarens sida, för att se att funktioner och helhet fungerar. Gray box testing är kort och gott en blandning av båda sätten som drar nytta av bådas fördelar.
När vi pratar om positiva och negativa tester handlar det om hur vi testar koden. I våra testfall vill vi både prova att koden fungerar som den ska med tänkt input, men även vad som händer ifall något skulle gå fel. Därför framkallar vi med flit fel när det kommer till negativa tester, för att se att vi hanterar dem på ett bra sätt.

Tärningsspelet 100 var otroligt tufft för mig. Jag ser vitsen med att lägga in den här typen av uppgifter som kräver att vi använder en stor del av den kunskap vi lärt oss i tidigare kurser och applicerar den tillsammans med momentets nya kunskap, framförallt i att det antagligen är bra övning inför framtida uppdrag, men för mig var den här uppgiften alldeles för stor för att ha en chans till att klara den inom momentets 20 timmar. Totalt tog kmom03 nästan 5,5 intensiva dagar för mig, där jag verkligen satt 8 timmar om dagen, om inte mer, vilket inte alls känns rimligt.
Jag hade stora problem med att förstå hur jag skulle strukturera spelet och fick ta mycket hjälp av det jag kunde hitta i chatt och forum för att försöka förstå hur andra har tänkt, och trots det jag hittade där bråkade jag mycket med uppbyggnaden av klasserna i och med att det var två olika spelare i spelet. När jag väl skapat klasserna och kände att jag hade koll började jag sätta in sakerna i routern och insåg vikten av att testa små steg i taget, för den rena röran jag hade skapat kändes ohanterbar.
Fler än en gång raderade jag stora delar av koden för att jag inte förstod vad jag hade gjort.  
Till slut fick jag till någon sorts spel. Grunden består av fem olika klasser, Dice, DiceHand (som avgör antalet tärningar och hur de beter sig), DicePlayer(datorn eller spelaren), DiceTurn(vilket är varje spelomgång innan spelaren sparar) och DiceGame, som sköter den huvudsakliga spellogiken.  
Även om jag försökte hålla spelet rätt enkelt så ville jag ha med möjligheten att både välja antalet tärningar och hur många sidor varje tärning ska ha. Jag spelar mycket spel och tycker att det är lite tråkigt att man antar att det alltid är D6or som ska slås, när det finns alla möjliga sorters tärningar. Detta gjorde att jag inte ville eller visste om det ens gick att använda grapic dice, vilket kändes som ett helt okej utbyte.  
 Koden till spelet är inte vacker och jag vet att jag har med onödig logik på vissa ställen, men det fanns helt enkelt inte tid för att städa upp i koden.  

Jag skulle verkligen önska att artikeln för tärningsspelet 100 uppdaterades, då krav-specen och beskrivningen av spelet skiljer sig mycket åt och är förvirrande. Jag satt länge och försökte fundera ut hur jag skulle få ordning på att ha med flera spelare och datorer, när jag inte ens förstod hur jag skulle göra med en.  

Att testa spelet visade sig en barnlek i jämförelse med resten av uppgiften och rullade på i bra tempo. Jag testade större delen av mina klasser men kände därefter att jag inte hade tid att få ordning på allt till 100%, även om jag kom upp till 95%. I vissa fall insåg jag att jag inte kunde testa exempelvis om något var sant eller falskt på grund av att det slumpades, vilket ledde till att jag istället testade om resultatet var en boolean eller inte.
Det här momentet skulle handla om testning, men det har jag knappt haft tid till. Istället har jag raceat igenom momentet för att hinna bli klar och inte alls hunnit lägga fokus på det som det borde ha handlat om, vilket känns jättetrist. Det kan ha varit ett av de hittills tuffaste momenten vi haft, framförallt om man ser till tidsramen vi fått.  

TIL för det här momentet är som vanligt många saker, men ett av dem är att phpmd inte vill att man har mer än 10 public methods i varje klass, men att metoder som börjar på set och get inte räknas, vilket känns väldigt smidigt!
